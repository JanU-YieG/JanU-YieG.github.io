---
title: "黄石公素书"
date: 2021-03-23T11:17:48Z
draft: false
description:
weight: 1
categories:
- 国学
- 黄石公
tags:
- 国学
- 素书
- 黄石公
keywords:
- 素书
- 国学
- 黄石公
autoThumbnailImage: false
thumbnailImagePosition: "left"
thumbnailImage: /post/sushu/cover.jpg
metaAlignment: center
showTags: true
readingTime: "30"
summary: "素书原文"
---

### 第一章 原始

夫道、德、仁、义、礼，五者一体也。道者人之所蹈，使万物不知其所由。德者人之所得，使万物各得其所欲。仁者人之所亲，有慈慧恻隐之心，以遂其生成。义者人之所宜，赏善罚恶，以立功立事。礼者人之所履，夙兴夜寐，以成人伦之序。夫欲为人之本，不可无一焉。贤人君子，明于盛衰之道，通乎成败之数，审乎治乱之势，达乎去就之理。故潜居抱道，以待其时。若时至而行，则能极人臣之位；得机而动，则能成绝代之功；如其不遇，没身而已。是以其道足高，而名重于后代。

#### 字译：

德：品行；义：公正合宜的道理；礼：社会生活中由于风俗习惯形成的为大家共同遵守的仪式--表示尊敬的言语或动作--以礼相待；

蹈：遵循；由：遵从；

得：领会，理解--得到；

亲：亲近，接近；慧：聪明--梵语“般若”智慧之意；

宜：引申使合适（宜人：合人心意）；立功：建立功绩；立业：建立事业；

履：执行，实行；夙兴夜寐：起早晚睡，形容勤劳；人伦：中国封建社会的主要道德关系以及应当遵守的道德规范，孟子提出，指父子有亲，君臣有义，夫妇有别，长幼有叙，朋友有信。后人又称为“五伦”。

数：方术--规律，法则；审：仔细观察，考察--清楚了解；势：形势，趋势；达：通晓，明白；

潜：隐藏--悄悄地；



### 第二章 正道

德足以怀远，信足以一异，义足以得众，才足以鉴古，明足以照下，此人之俊也。行足以为仪表，智足以决嫌疑，信可以使守约，廉可以使分财，此人之豪也。守职而不废，处义而不回，见嫌而不苟免，见利而不苟得，此人之杰也。

#### 字译：



### 第三章 求人之志

绝嗜禁欲，所以除累。抑非损恶，所以让过。贬酒阙色，所以无污。避嫌远疑，所以不悞。博学切问，所以广知。高行微言，所以修身。恭俭谦约，所以自守。深计远虑，所以不穷。亲仁友直，所以扶颠。近恕笃行，所以接人。任材使能，所以济物。殚恶斥谗，所以止乱。推古验今，所以不惑。先揆后度，所以应卒。设变致权，所以解结。括囊顺会，所以无咎。橛橛梗梗，所以立功。孜孜淑淑，所以保终。

#### 字译：



### 第四章 本德宗道

夫志心笃行之术：长莫长于博谋。安莫安于忍辱。先莫先于修德。乐莫乐于好善。神莫神于至诚。明莫明于体物。吉莫吉于知足。苦莫苦于多愿。悲莫悲于精散。病莫病于无常。短莫短于苟得。幽莫幽于贪鄙。孤莫孤于自恃。危莫危于任疑。败莫败于多私。

#### 字译：



### 第五章 道义

以明示下者暗。有过不知者蔽。迷而不返者惑。以言取怨者祸。令与心乖者废。后令缪前者毁。怒而无威者犯。好众辱人者殃。戮辱所任者危。慢其所敬者凶。貌合心离者孤。亲谗远忠者亡。近色远贤者惽。女谒公行者乱。私人以官者浮。凌下取胜者侵。名不胜实者耗。略己而责人者不治。自厚而薄人者弃废。以过弃功者损，群下外异者沦。既用不任者踈。行赏恡色者沮。多许少与者怨。既迎而拒者乖。薄施厚望者不报。贵而忘贱者不久。念旧而弃新功者凶。用人不得正者殆。强用人者不畜。为人择官者乱，失其所强者弱。决策于不仁者险。阴计外泄者败。厚敛薄施者凋。战士贫游士富者丧。货赂公行者昧。闻善忽略，记过不忘者暴。所任不可信，所信不可任者浊。牧人以德者集。绳人以刑者散。小功不赏，则大功不立，小怨不赦，则大怨必生。赏不服人，罚不甘心者叛。赏及无功，罚及无罪者酷。听谗而美，闻谏而仇者亡，能有其有者安。贪人之有者残。

#### 字译：



### 第六章 安礼

怨在不舍小过，患在不预定谋。福在积善，祸在积恶。饥在贱农，寒在堕织。安在得人，危在失事。富在迎来，贫在弃时。上无常操，下多疑心。轻上生罪，侮下无亲。近臣不重，远臣轻之。自疑不信人，自信不疑人。枉士无正友，曲上无直下。危国无贤人，乱政无善人。爱人深者求贤急，乐得贤者养人厚。国将霸者士皆归，邦将亡者贤先避。地薄者大物不产，水浅者大鱼不游，树秃者大禽不栖，林踈者大兽不居。山峭者崩，泽满者溢。弃王取石者盲，羊质虎皮者柔。衣不举领者倒，走不视地者颠。柱弱者屋坏，辅弱者国倾。足寒伤心，人怨伤国。山将崩者下先隳，国将衰者人先獘。根枯枝朽，人困国残。与覆车同轨者倾，与亡国同事者灭。见已生者慎将生，恶其迹者须避之。畏危者安，畏亡者存。夫人之所行：有道则吉，无道则凶。吉者百福所归，凶者百祸所攻。非其神圣，自然所锺。务善策者无恶事，无远虑者有近忧。同志相得。同仁相忧。同恶相党。同爱相求。同美相妬。同智相谋。同贵相害。同利相忌。同声相应。同气相感。同类相依。同义相亲。同难相济。同道相成。同艺相规。同巧相胜。此乃数之所得，不可与理违。释己而教人者逆，正己而化人者顺。逆者难从，顺者易行；难从则乱，易行则理。如此，理身、理家、理国，可也。

#### 字译：
