<!DOCTYPE html>
<html lang="en">
    <head>
        <meta charset="utf-8">
        <meta name="viewport" content="width=device-width, initial-scale=1">
        <meta name="robots" content="noodp" />
        <meta http-equiv="X-UA-Compatible" content="IE=edge, chrome=1">
        <title>黄石公三略 - Borer&#39;s Blog</title><meta name="Description" content="黄石公三略原文"><meta property="og:title" content="黄石公三略" />
<meta property="og:description" content="黄石公三略原文" />
<meta property="og:type" content="article" />
<meta property="og:url" content="https://janu-yieg.github.io/huangshigongsanlue/" /><meta property="og:image" content="https://janu-yieg.github.io/borer.png"/><meta property="article:section" content="posts" />
<meta property="article:published_time" content="2021-05-20T18:59:52&#43;08:00" />
<meta property="article:modified_time" content="2021-05-20T18:59:52&#43;08:00" />

<meta name="twitter:card" content="summary_large_image"/>
<meta name="twitter:image" content="https://janu-yieg.github.io/borer.png"/>

<meta name="twitter:title" content="黄石公三略"/>
<meta name="twitter:description" content="黄石公三略原文"/>
<meta name="application-name" content="Borer&#39;s blog">
<meta name="apple-mobile-web-app-title" content="Borer&#39;s blog"><meta name="theme-color" content="#ffffff"><meta name="msapplication-TileColor" content="#da532c"><link rel="icon" href="/borer.png"><link rel="apple-touch-icon" sizes="180x180" href="/apple-touch-icon.png"><link rel="mask-icon" href="/safari-pinned-tab.svg" color="#5bbad5"><link rel="manifest" href="/site.webmanifest"><link rel="canonical" href="https://janu-yieg.github.io/huangshigongsanlue/" /><link rel="prev" href="https://janu-yieg.github.io/suxunquanshu/" /><link rel="next" href="https://janu-yieg.github.io/my_github_repository_links/" /><link rel="stylesheet" href="https://cdn.jsdelivr.net/npm/normalize.css@8.0.1/normalize.min.css"><link rel="stylesheet" href="/css/style.min.css"><link rel="stylesheet" href="https://cdn.jsdelivr.net/npm/@fortawesome/fontawesome-free@5.13.0/css/all.min.css"><link rel="stylesheet" href="https://cdn.jsdelivr.net/npm/animate.css@3.7.2/animate.min.css"><script type="application/ld+json">
    {
        "@context": "http://schema.org",
        "@type": "BlogPosting",
        "headline": "黄石公三略",
        "inLanguage": "en",
        "mainEntityOfPage": {
            "@type": "WebPage",
            "@id": "https:\/\/janu-yieg.github.io\/huangshigongsanlue\/"
        },"image": ["https:\/\/janu-yieg.github.io\/images\/Apple-Devices-Preview.png"],"genre": "posts","keywords": "黄石公, 三略, 黄石公三略","wordcount":  4731 ,
        "url": "https:\/\/janu-yieg.github.io\/huangshigongsanlue\/","datePublished": "2021-05-20T18:59:52+08:00","dateModified": "2021-05-20T18:59:52+08:00","license": "borer","publisher": {
            "@type": "Organization",
            "name": "borer","logo": "https:\/\/janu-yieg.github.io\/borer.png"},"author": {
                "@type": "Person",
                "name": "borer"
            },"description": "黄石公三略原文"
    }
    </script></head>
    <body header-desktop="fixed" header-mobile="auto"><script type="text/javascript">(window.localStorage && localStorage.getItem('theme') ? localStorage.getItem('theme') === 'dark' : ('auto' === 'auto' ? window.matchMedia('(prefers-color-scheme: dark)').matches : 'auto' === 'dark')) && document.body.setAttribute('theme', 'dark');</script>

        <div id="mask"></div><div class="wrapper"><header class="desktop" id="header-desktop">
    <div class="header-wrapper">
        <div class="header-title">
            <a href="/" title="Borer&#39;s Blog"><img
        class="lazyload logo"
        src="/svg/loading.min.svg"
        data-src="/borer.png"
        data-srcset="/borer.png, /borer.png 1.5x, /borer.png 2x"
        data-sizes="auto"
        alt="/borer.png"
        title="/borer.png" /><span id="id-1" class="typeit"></span><span class="header-title-post">  philosophy</span></a>
        </div>
        <div class="menu">
            <div class="menu-inner"><a class="menu-item" href="/posts/" title="All articles"><i class='fas fa-blog'></i> Posts </a><a class="menu-item" href="/tags/" title="All tags"><i class='fas fa-tag'></i> Tags </a><a class="menu-item" href="/categories/" title="All categories"><i class='fas fa-archive'></i> Categories </a><a class="menu-item" href="/links/" title="Links"><i class='fas fa-paperclip'></i> Links </a><a class="menu-item" href="/about/" title="about me"><i class='far fa-address-card'></i> About </a><a class="menu-item" href="https://github.com/JanU-YieG" title="GitHub" rel="noopener noreffer" target="_blank"><i class='fab fa-github fa-fw'></i>  </a><span class="menu-item delimiter"></span><span class="menu-item search" id="search-desktop">
                        <input type="text" placeholder="linux" id="search-input-desktop">
                        <a href="javascript:void(0);" class="search-button search-toggle" id="search-toggle-desktop" title="Search">
                            <i class="fas fa-search fa-fw"></i>
                        </a>
                        <a href="javascript:void(0);" class="search-button search-clear" id="search-clear-desktop" title="Clear">
                            <i class="fas fa-times-circle fa-fw"></i>
                        </a>
                        <span class="search-button search-loading" id="search-loading-desktop">
                            <i class="fas fa-spinner fa-fw fa-spin"></i>
                        </span>
                    </span><a href="javascript:void(0);" class="menu-item theme-switch" title="Switch Theme">
                    <i class="fas fa-adjust fa-fw"></i>
                </a>
            </div>
        </div>
    </div>
</header><header class="mobile" id="header-mobile">
    <div class="header-container">
        <div class="header-wrapper">
            <div class="header-title">
                <a href="/" title="Borer&#39;s Blog"><img
        class="lazyload logo"
        src="/svg/loading.min.svg"
        data-src="/borer.png"
        data-srcset="/borer.png, /borer.png 1.5x, /borer.png 2x"
        data-sizes="auto"
        alt="/borer.png"
        title="/borer.png" /><span id="id-2" class="typeit"></span><span class="header-title-post">  philosophy</span></a>
            </div>
            <div class="menu-toggle" id="menu-toggle-mobile">
                <span></span><span></span><span></span>
            </div>
        </div>
        <div class="menu" id="menu-mobile"><div class="search-wrapper">
                    <div class="search mobile" id="search-mobile">
                        <input type="text" placeholder="linux" id="search-input-mobile">
                        <a href="javascript:void(0);" class="search-button search-toggle" id="search-toggle-mobile" title="Search">
                            <i class="fas fa-search fa-fw"></i>
                        </a>
                        <a href="javascript:void(0);" class="search-button search-clear" id="search-clear-mobile" title="Clear">
                            <i class="fas fa-times-circle fa-fw"></i>
                        </a>
                        <span class="search-button search-loading" id="search-loading-mobile">
                            <i class="fas fa-spinner fa-fw fa-spin"></i>
                        </span>
                    </div>
                    <a href="javascript:void(0);" class="search-cancel" id="search-cancel-mobile">
                        Cancel
                    </a>
                </div><a class="menu-item" href="/posts/" title="All articles"><i class='fas fa-blog'></i>Posts</a><a class="menu-item" href="/tags/" title="All tags"><i class='fas fa-tag'></i>Tags</a><a class="menu-item" href="/categories/" title="All categories"><i class='fas fa-archive'></i>Categories</a><a class="menu-item" href="/links/" title="Links"><i class='fas fa-paperclip'></i>Links</a><a class="menu-item" href="/about/" title="about me"><i class='far fa-address-card'></i>About</a><a class="menu-item" href="https://github.com/JanU-YieG" title="GitHub" rel="noopener noreffer" target="_blank"><i class='fab fa-github fa-fw'></i></a><a href="javascript:void(0);" class="menu-item theme-switch" title="Switch Theme">
                <i class="fas fa-adjust fa-fw"></i>
            </a></div>
    </div>
</header>
<div class="search-dropdown desktop">
    <div id="search-dropdown-desktop"></div>
</div>
<div class="search-dropdown mobile">
    <div id="search-dropdown-mobile"></div>
</div>
<main class="main">
                <div class="container"><div class="toc" id="toc-auto">
            <h2 class="toc-title">Contents</h2>
            <div class="toc-content" id="toc-content-auto"></div>
        </div><article class="page single"><h1 class="single-title animated flipInX">黄石公三略</h1><div class="post-meta">
            <div class="post-meta-line"><span class="post-author"><a href="https://github.com/JanU-YieG" title="Author" target="_blank" rel="noopener noreffer author" class="author"><i class="fas fa-user-circle fa-fw"></i>borer</a></span>&nbsp;<span class="post-category">included in <a href="/categories/%E5%9B%BD%E5%AD%A6/"><i class="far fa-folder fa-fw"></i>国学</a>&nbsp;<a href="/categories/%E9%BB%84%E7%9F%B3%E5%85%AC/"><i class="far fa-folder fa-fw"></i>黄石公</a></span></div>
            <div class="post-meta-line"><i class="far fa-calendar-alt fa-fw"></i>&nbsp;<time datetime="2021-05-20">2021-05-20</time>&nbsp;<i class="fas fa-pencil-alt fa-fw"></i>&nbsp;4731 words&nbsp;
                <i class="far fa-clock fa-fw"></i>&nbsp;10 minutes&nbsp;</div>
        </div><div class="details toc" id="toc-static"  kept="">
                <div class="details-summary toc-title">
                    <span>Contents</span>
                    <span><i class="details-icon fas fa-angle-right"></i></span>
                </div>
                <div class="details-content toc-content" id="toc-content-static"><nav id="TableOfContents">
  <ul>
    <li><a href="#上略">上略</a></li>
    <li><a href="#中略">中略</a></li>
    <li><a href="#下略">下略</a></li>
  </ul>
</nav></div>
            </div><div class="content" id="content"><h2 id="上略">上略</h2>
<p>夫主将之法，务揽英雄之心，赏禄有功，通志于众，故与众同好，靡不成与众同恶，靡不倾。治国安家，得人也，亡国破家，失人也，含气之类，咸愿得其志。</p>
<p>军谶曰：柔能制刚，弱能制强。柔者，德也。刚者，贼也。弱者，人之所助。强者，怨之所攻。柔有所设，刚有所施，弱有所用，强有所加，兼此四者，而制其宜。</p>
<p>端末未见，人莫能知。天地神明；与物推移。变动无常，因敌转化。不为事先，动而辄随。故能图制无疆，扶成天威。康正八极，密定九夷。如此谋者，为帝王师。</p>
<p>故曰：莫不贪强，鲜能守微，若能守微，乃保其生。圣人存之，以应事机。舒之弥四海，卷之不盈杯，居之不以室宅，守之不以城郭，藏之胸臆，而敌国服。</p>
<p>军谶曰：能柔能刚，其国弥光。能弱能强，其国弥彰。纯柔纯弱，其国必削、纯刚纯强，其国必亡。</p>
<p>夫为国之道，恃贤与民，信贤如腹心，使民如四肢，则策无遣。所适如肢体相随，骨节相救，天道自然，其巧无间。</p>
<p>军国之要，察众心，施百务；危者，安之。惧者，欢之。叛者，还之。冤者，原之：诉者，察之。卑者，贵之。强者，抑之。敌者，残之。贪者，丰之。欲者，使之。畏者，隐之。谋者，近之。谗者，覆之。毁者，复之。反者，废之。横者，挫之。满者，损之。归者，招之。服者，活之。降者，脱之。获固，守之。获厄，塞之。获难，屯之。获城，割之。获地，裂之。获财，散之。敌动，伺之。敌近，备之。敌强，下之。敌佚，去之。敌陵，待之。敌暴，缓之。敌悖，义之。敌睦，携之。顺举挫之。因势破之。放言过之。四网罗之。得而勿有，居而勿守，拔而勿久，立而勿取。为者则己，有者则士，焉知利之所在。彼为诸侯，己为天子，使城自保，令士自处。</p>
<p>世能祖祖，鲜能下下，祖祖为亲，下下为君。下下者，务耕桑，不夺其时；薄赋敛，不匮其财。罕徭役，不使其劳，则国富而家娱，然后选士以司牧之。</p>
<p>夫所谓士者，英雄也。故曰罗其英雄，则敌国穷。英雄者，国之干。庶民者，国之本。得其干，收其本，则政行而无怨。</p>
<p>夫用兵之要，在崇礼而重禄。礼崇则智士至，禄重则义士轻死。故禄贤不爱财，赏功不瑜时，则下力并，敌国削。夫用人之道，尊以爵，睹以财，则士自来。接以礼，励以义，则士死之。</p>
<p>夫将帅者，必与士卒同滋味，而共安危，敌乃可加：故兵有全胜，敌有全因。昔者，良将之用，有馈箪醪者，使投诸河，与士卒同流而饮。夫一箪之醪，不能味一河之水，而三军之士，思为致死者，以滋味之及己也。</p>
<p>军谶曰：军井未达，将不言渴。军幕未办，将不言倦。军灶未炊，将不言饥。冬不服裘，夏不操扇，雨不张盖，是谓将礼。与之安，与之危，故其众，可合而不可离，可用而不可疲，以其恩素蓄，谋素合也。故曰：蓄恩不倦，以一取万。</p>
<p>军谶曰：将之所以为威者，号令也。战之所以全胜者，军政也。士之所以轻死者，用命也。故将无还令，赏罚必信，如天如地，乃可使人，士卒用命，乃可越境。</p>
<p>夫统军持势者，将也。制胜败敌者，众也。故乱将不可使保军，乘众不可使伐人。攻城不可拔，围邑则不废。二者无功，则士力疲惫，士力疲惫，则将孤众悖，以守则不固，以战则奔北，是谓老兵。兵老，则将威不行。将无威，则士卒轻刑。士卒轻刑，则军失伍。军失伍，则士卒逃亡。士卒逃亡，则敌乘利。敌乘利，则军必丧。</p>
<p>军谶曰：良将之统军也，恕己而治人，推惠施恩，士力日新。战如风发，攻如河决，故其众可望而不可当，可下而不可胜。以身先人，故其兵为天下雄。军谶曰：军以赏为表，以罚为裹。赏罚明，则将威行。官人得，则士卒服。所任贤，则敌国畏。</p>
<p>军谶曰：贤者所适，其前无敌。故士可下而不可骄，将可乐而不可忧，谋可深而不可疑。士骄，则下不顺。将忧，则内外不相信。谋疑，则敌国奋，以此攻伐，则致乱。夫将者，国之命也，将能制胜，则国家安定。</p>
<p>军谶曰：将能清，能静，能平，能整，能受谏，能听讼，能纳人，能采言，能知国俗，能图山川，能表险难，能制军权。故曰：仁贤之智，圣明之虑，负薪之言，廊庙之语，兴衰之事，将所宜闻。将者，能思士如渴，则策从焉。夫将拒谏，则英雄散，策不从，则谋士叛。善恶同，则功臣倦。专己，则下归咎。自伐，则下少功。信谗，则众离心。贪财，则奸不禁。内顾，则士卒淫。将有一，则众不服。有二，则军无式。有三，则下奔北。有四，则祸及国。</p>
<p>军谶曰；将谋欲密，士众欲一，攻敌欲疾。将谋密，则奸心闭。士众一，则军心结。攻敌疾，则备不及设。军有此三者，则计不夺。将谋泄，则军无势。外窥内，则祸不制。财入营，则众奸会。将有此三者，军必败。将无虑，则谋士去。将无勇，则士卒恐。将妄动，则军不重，将迁怒，则一军惧。</p>
<p>军谶曰：虑也，勇也，将之所重。动也，怒也，将之所用。此四者，将之盯诫也。</p>
<p>军谶曰：军无财，士不来。军无赏；士不往。</p>
<p>军谶曰：香饵之下，必有死鱼。重赏之下，必有勇夫。故礼者，士之所归，赏者，士之所死，招其所归，示其所死，则所求者至。故礼而后悔者，士不止，赏而后悔者，士不使。礼赏不倦，则士争死。</p>
<p>军谶曰：兴师之国，务先隆恩。攻取之国，务先养民。以寡胜众者，恩也。以弱胜强者，民也。故良将之养士，不易于身，故能使三军如一心，则其胜可全。</p>
<p>军谶曰：用兵之要，必先察敌情，视其仓库，度其粮食，卜其强弱，察其天地，伺其空隙。故国无军旅之难，而运粮者，虚也。民菜色者，穷也。千里馈粮，士有饥色。樵苏后爨，师不宿饱。夫运粮千里，无一年之食，二千里，无二年之食，三千里，无三年之食，是谓国虚。国虚，则民贫：民贫，则上下不亲。敌攻其外，民盗其内，是谓必溃。</p>
<p>军谶曰：内贪外廉，诈誉取名，窃公为恩，令上下昏，饰躬正颜，以获高官，是谓盗端。</p>
<p>军谶曰：群吏朋党，各进所亲。招举奸枉，抑挫仁贤，背公立私，同位相讪，是谓乱源。</p>
<p>军谶曰：强宗聚奸，无位而尊，威而不震，葛藟相连，种德立恩，夺在位权，侵侮下民，国内喧哗，臣蔽不言，是谓乱根。</p>
<p>军谶曰：世世作奸，侵盗县官，进退求便，委曲弄文，以危其君，是谓国奸。</p>
<p>军谶曰：吏多民寡，尊卑相若，强弱相虏，莫适禁御，延及君子，国受其咎。</p>
<p>军谶曰：善善不进，恶恶不退，贤者隐蔽，不肖在位，国受其害。</p>
<p>军谶曰：枝叶强大，比周居势，卑贱陵贵，久而益大，上不忍废，国受其败。</p>
<p>军谶曰：佞臣在上，一军皆讼。引威自与，动违于众。无进无退，苟然取容。专任自己，举措伐功。诽谤盛德，诬述庸庸。无善无恶，皆与己同。稽留行事，命令不通。造作苛政，变古易常。君用佞人，必受祸殃。</p>
<p>军谶曰：奸雄相称，障蔽主明。毁誉并兴，壅塞主聪，各阿所私，令主失忠。故主察异言，乃观其萌。主聘儒贤，奸雄乃遯。主任旧齿，万事乃理。主聘岩穴，士乃得实。谋及负薪，功乃可述。不失人心，德乃洋益。</p>
<h2 id="中略">中略</h2>
<p>夫三皇无言，而化流四海，故天下无所归功。帝者，体天则地，有言有令，而天下太平：君臣让功，四海化行，百姓不知其所以然，故使臣不待礼赏，有功美而无害。王者，制人以道，降心服志，设矩备衰，四海会同，王职不废，虽有甲兵之备，而无战斗之患；君无疑于臣，臣无疑于主，国定民安，臣以义退，亦能美而无害。霸者，制士以权，结士以信，使士以赏：信衰则士疏，赏亏则士不用命。</p>
<p>军势曰：出军行师，将在自专。进退内御，则功难成。</p>
<p>军势曰：使智，使勇，使贪，使愚。智者，乐立其功。勇者，好行其志。贪者，邀趋其利。愚者，不顾其死。因其至情而用之，此军之微权也。</p>
<p>军势曰：无使辩士谈说敌美，为其惑众。勿使仁者主财，为其多施而附于下。</p>
<p>军势曰：禁巫祝，不得为吏士卜问军之吉凶。</p>
<p>军势曰：使义士，不以财。故义者，不为不仁者死。智者，不为暗主谋。</p>
<p>主不可以无德，无德则臣叛：不可以无威，无威则失权。臣不可以无德，无德则无以事君：不可以无威，无威则国弱，威多则身蹶。</p>
<p>故圣王御世，观盛衰，度得失，而为之制。故诸侯二师，方伯三师，天子六师。世乱则叛逆生，王泽竭则盟誓相诛伐。</p>
<p>德同势敌，无以相倾，乃揽英雄之心，与众同好恶，然后加之以权变。故非计策，无以决嫌定疑。非谲奇无以破奸息寇，非阴谋无以成功。</p>
<p>圣人体天，贤人法地，智者师古。是故三略为衰世作：上略设礼赏，别奸雄，著成败。中略差德行，审权变。下略陈道德，察安危，明贼贤之咎。故人主深晓上略，则能任贤擒敌。深晓中略，则能御将统众。深晓下略，则能明盛衰之源，审治国之纪。</p>
<p>人臣深晓中略，则能全功保身。夫高鸟死，良弓藏，敌国灭，谋臣亡。亡者，非丧其身也。谓夺其威，废其权也。封之于朝，极人臣之位，以显其功。中州善国，以富其家，美色珍玩，以悦其心。</p>
<p>夫人众一合而不可卒离。权威一与而不可卒移。还师罢军，存亡之阶。故弱之以位，夺之以国，是谓霸者之略，故霸者之作，其论驳也。</p>
<p>存社稷，罗英雄者，中略之势也，故势秘焉。</p>
<h2 id="下略">下略</h2>
<p>夫能扶天下之危者，则据天下之安。能除天下之忧者，则享天下之乐。能救天下之祸者，则获天下之福。故泽及于民，则贤人归之。泽及昆虫，则圣人归之。贤人所归，则其国强。圣人所归，则六合同。求贤以德、致圣以道。贤去则国微，圣去则国乖。微者危之阶，乖者亡之徵。</p>
<p>贤人之政，降人以体，圣人之政，降人以心。体降可以图始，心降可以保终。降体以礼，降心以乐。所谓乐者，非金，石，丝，竹也，谓人乐其家，谓人乐其俗，谓人乐其业，谓人乐其都邑，谓人乐其政令，谓人乐其道德；加此君人者，乃作乐以节之，使不失其和。故有德之君，以乐乐人，无德之君，以乐乐身。乐人者，久而长，乐身者不久而亡。</p>
<p>释近谋近者，劳而无功。释远谋者，佚而有终。佚政多忠臣，劳政多怨民。故曰；务广地者荒，务广德者强。能有其有者安，贪人之有者残。残灭之政，累世受患。造作过制，虽成必败。</p>
<p>舍己而教人者逆，正己而化人者顺。逆者乱之招，顺者治之要。道、德、仁、义、礼五者，一体也。道者人之所蹈，德者人之所得，仁者人之所亲，义者人之所宜，礼者人之所体，不可无一焉。故夙兴夜寐，礼之制也。讨贼报雠，义之决也。恻隐之心，仁之发也。得己，得人，德之路也。使人均平，不失其所，道之化也。</p>
<p>出君下臣，名曰命。施于竹帛，名曰令。奉而行之，名曰政。夫命失，则令不行，令不行，则政不立。政不立，则道不通。道不通，则邪臣胜，邪臣胜，则主威伤。</p>
<p>千里迎贤其路远，致不肖其路近。是以明君舍近而收远，故能全功尚人，而下尽力。</p>
<p>废一善则众善衰，赏一恶则众恶扫。善者得其佑，恶者受其诛，则国安而众善至。众疑无定国，众惑无治民，疑定惑还，国乃可安。一令逆则百令失，一恶失则百恶结。故善施于顺民，恶加于凶，则令行而无怨。</p>
<p>使怨治怨，是谓逆天。使雠治雠，其祸不救。治民使平，致平以清。则民得其所，而天下宁。</p>
<p>犯上者尊，贪鄙者富，虽有圣主，不能致其治。犯上者诛，贪鄙者拘，则化行而众恶消。</p>
<p>清白之士，不可以爵禄得。节义之士，不可以威刑胁。故明君求贤，必观其所以而致焉。致清白之士，修其礼；致节义之士，修其道。然后士可致，而名可保。</p>
<p>夫圣人君子，明盛衰之源，通成败之端，审治乱之机，知去就之节。</p>
<p>虽穷不处亡国之位，虽贫不食乱邦之禄。潜名抱道者，时至而动，则极人臣之位。德合于己，则建殊绝之功。故其道高而名扬于后世。</p>
<p>圣王之用兵，非乐之也；将以诛暴讨乱也。夫以义诛不义，若决江河而溉爝火，临不测而挤欲坠，其克必矣。所以优游恬淡而不进者，重伤人物也。夫兵者，不祥之器，天道恶之，不得已而用之。是天道也。</p>
<p>夫人之在道，若鱼之在水，得水而生，失水而死，故君子常惧而不敢失道。</p>
<p>豪杰秉职，国威乃弱，杀生在豪杰，国势乃竭。豪杰低首，国乃可久。杀生在君，国乃可安。四民用虚，国乃无储。四民用足，国乃安乐。</p>
<p>贤臣内，则邪臣外。邪臣内，则贤臣毙。内外失宜，祸乱传世。</p>
<p>大臣疑主，众奸集聚。臣当君尊，上下乃昏。君当臣处，上下失序。</p>
<p>伤贤者，殃及三世。蔽贤者，身受其害。嫉贤者，其名不全。进贤者，福流子孙。故君子急于进贤，而美名彰焉。</p>
<p>利一害百，民去城郭。利一害万，国乃思散。去一利百，人乃慕泽。去一利万，政乃不乱。</p>
<p>该书引自<a href="https://ctext.org/three-strategies/zhs" target="_blank" rel="noopener noreffer">中国哲学电子书计划</a></p>
</div><div class="post-footer" id="post-footer">
    <div class="post-info">
        <div class="post-info-line">
            <div class="post-info-mod">
                <span>Updated on 2021-05-20</span>
            </div>
            <div class="post-info-license"></div>
        </div>
        <div class="post-info-line">
            <div class="post-info-md"></div>
            <div class="post-info-share">
                <span><a href="javascript:void(0);" title="Share on Hacker News" data-sharer="hackernews" data-url="https://janu-yieg.github.io/huangshigongsanlue/" data-title="黄石公三略"><i class="fab fa-hacker-news fa-fw"></i></a><a href="javascript:void(0);" title="Share on Reddit" data-sharer="reddit" data-url="https://janu-yieg.github.io/huangshigongsanlue/"><i class="fab fa-reddit fa-fw"></i></a><a href="javascript:void(0);" title="Share on 微博" data-sharer="weibo" data-url="https://janu-yieg.github.io/huangshigongsanlue/" data-title="黄石公三略"><i class="fab fa-weibo fa-fw"></i></a></span>
            </div>
        </div>
    </div>

    <div class="post-info-more">
        <section class="post-tags"><i class="fas fa-tags fa-fw"></i>&nbsp;<a href="/tags/%E9%BB%84%E7%9F%B3%E5%85%AC/">黄石公</a>,&nbsp;<a href="/tags/%E4%B8%89%E7%95%A5/">三略</a>,&nbsp;<a href="/tags/%E9%BB%84%E7%9F%B3%E5%85%AC%E4%B8%89%E7%95%A5/">黄石公三略</a></section>
        <section>
            <span><a href="javascript:void(0);" onclick="window.history.back();">Back</a></span>&nbsp;|&nbsp;<span><a href="/">Home</a></span>
        </section>
    </div>

    <div class="post-nav"><a href="/suxunquanshu/" class="prev" rel="prev" title="权书 苏洵 〔宋代〕"><i class="fas fa-angle-left fa-fw"></i>权书 苏洵 〔宋代〕</a>
            <a href="/my_github_repository_links/" class="next" rel="next" title="My-github-repository-links">My-github-repository-links<i class="fas fa-angle-right fa-fw"></i></a></div>
</div>
<div id="comments"><div id="gitalk" class="comment"></div><noscript>
                Please enable JavaScript to view the comments powered by <a href="https://github.com/gitalk/gitalk"></a>Gitalk</a>.
            </noscript></div></article></div>
            </main><footer class="footer">
        <div class="footer-container"><div class="footer-line">less is more!</div><div class="footer-line"><i class="far fa-copyright fa-fw"></i><span itemprop="copyrightYear">2021</span><span class="author" itemprop="copyrightHolder">&nbsp;<a href="https://github.com/JanU-YieG" target="_blank">borer</a></span>&nbsp;|&nbsp;<span class="license"><a rel="license external nofollow noopener noreffer" href="https://creativecommons.org/licenses/by-nc/4.0/" target="_blank">CC BY-NC 4.0</a></span></div>
        </div>
    </footer></div>

        <div id="fixed-buttons"><a href="#" id="back-to-top" class="fixed-button" title="Back to Top">
                <i class="fas fa-arrow-up fa-fw"></i>
            </a><a href="#" id="view-comments" class="fixed-button" title="View Comments">
                <i class="fas fa-comment fa-fw"></i>
            </a>
        </div><link rel="stylesheet" href="https://cdn.jsdelivr.net/npm/gitalk@1.6.2/dist/gitalk.min.css"><link rel="stylesheet" href="https://cdn.jsdelivr.net/npm/lightgallery.js@1.2.0/dist/css/lightgallery.min.css"><script type="text/javascript" src="https://cdn.jsdelivr.net/npm/gitalk@1.6.2/dist/gitalk.min.js"></script><script type="text/javascript" src="https://cdn.jsdelivr.net/npm/smooth-scroll@16.1.3/dist/smooth-scroll.min.js"></script><script type="text/javascript" src="https://cdn.jsdelivr.net/npm/autocomplete.js@0.37.1/dist/autocomplete.min.js"></script><script type="text/javascript" src="https://cdn.jsdelivr.net/npm/lunr@2.3.8/lunr.min.js"></script><script type="text/javascript" src="https://cdn.jsdelivr.net/npm/lazysizes@5.2.2/lazysizes.min.js"></script><script type="text/javascript" src="https://cdn.jsdelivr.net/npm/twemoji@13.0.0/dist/twemoji.min.js"></script><script type="text/javascript" src="https://cdn.jsdelivr.net/npm/lightgallery.js@1.2.0/dist/js/lightgallery.min.js"></script><script type="text/javascript" src="https://cdn.jsdelivr.net/npm/lg-thumbnail.js@1.2.0/dist/lg-thumbnail.min.js"></script><script type="text/javascript" src="https://cdn.jsdelivr.net/npm/lg-zoom.js@1.2.0/dist/lg-zoom.min.js"></script><script type="text/javascript" src="https://cdn.jsdelivr.net/npm/clipboard@2.0.6/dist/clipboard.min.js"></script><script type="text/javascript" src="https://cdn.jsdelivr.net/npm/sharer.js@0.4.0/sharer.min.js"></script><script type="text/javascript" src="https://cdn.jsdelivr.net/npm/typeit@7.0.4/dist/typeit.min.js"></script><script type="text/javascript">window.config={"code":{"copyTitle":"Copy to clipboard","maxShownLines":10},"comment":{"gitalk":{"admin":["JanU-YieG"],"clientID":"67a1cd85e91de1cc2ab9","clientSecret":"232b4d1a3d1e7568e843b6d12f9841ae6cbb227f","id":"2021-05-20T18:59:52+08:00","owner":"JanU-YieG","proxy":"https://shielded-brushlands-08810.herokuapp.com/https://github.com/login/oauth/access_token","repo":"borer","title":"黄石公三略"}},"data":{"id-1":"Borer's","id-2":"Borer's"},"lightGallery":{"actualSize":false,"exThumbImage":"data-thumbnail","hideBarsDelay":2000,"selector":".lightgallery","speed":400,"thumbContHeight":80,"thumbWidth":80,"thumbnail":true},"search":{"highlightTag":"em","lunrIndexURL":"/index.json","maxResultLength":10,"noResultsFound":"No results found","snippetLength":30,"type":"lunr"},"twemoji":true,"typeit":{"cursorChar":"|","cursorSpeed":1000,"data":{"id-1":["id-1"],"id-2":["id-2"]},"duration":-1,"speed":100}};</script><script type="text/javascript" src="/js/theme.min.js"></script></body>
</html>
