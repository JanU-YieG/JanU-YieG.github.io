<!DOCTYPE html>
<html lang="en">
    <head>
        <meta charset="utf-8">
        <meta name="viewport" content="width=device-width, initial-scale=1">
        <meta name="robots" content="noodp" />
        <meta http-equiv="X-UA-Compatible" content="IE=edge, chrome=1">
        <title>权书 苏洵 〔宋代〕 - Borer&#39;s Blog</title><meta name="Description" content="心术 苏洵 〔宋代〕"><meta property="og:title" content="权书 苏洵 〔宋代〕" />
<meta property="og:description" content="心术 苏洵 〔宋代〕" />
<meta property="og:type" content="article" />
<meta property="og:url" content="https://janu-yieg.github.io/suxunquanshu/" /><meta property="og:image" content="https://janu-yieg.github.io/borer.png"/><meta property="article:section" content="posts" />
<meta property="article:published_time" content="2021-05-19T13:01:12&#43;08:00" />
<meta property="article:modified_time" content="2021-05-19T13:01:12&#43;08:00" />

<meta name="twitter:card" content="summary_large_image"/>
<meta name="twitter:image" content="https://janu-yieg.github.io/borer.png"/>

<meta name="twitter:title" content="权书 苏洵 〔宋代〕"/>
<meta name="twitter:description" content="心术 苏洵 〔宋代〕"/>
<meta name="application-name" content="Borer&#39;s blog">
<meta name="apple-mobile-web-app-title" content="Borer&#39;s blog"><meta name="theme-color" content="#ffffff"><meta name="msapplication-TileColor" content="#da532c"><link rel="icon" href="/borer.png"><link rel="apple-touch-icon" sizes="180x180" href="/apple-touch-icon.png"><link rel="mask-icon" href="/safari-pinned-tab.svg" color="#5bbad5"><link rel="manifest" href="/site.webmanifest"><link rel="canonical" href="https://janu-yieg.github.io/suxunquanshu/" /><link rel="prev" href="https://janu-yieg.github.io/chanzhongshuochan/" /><link rel="next" href="https://janu-yieg.github.io/huangshigongsanlue/" /><link rel="stylesheet" href="https://cdn.jsdelivr.net/npm/normalize.css@8.0.1/normalize.min.css"><link rel="stylesheet" href="/css/style.min.css"><link rel="stylesheet" href="https://cdn.jsdelivr.net/npm/@fortawesome/fontawesome-free@5.13.0/css/all.min.css"><link rel="stylesheet" href="https://cdn.jsdelivr.net/npm/animate.css@3.7.2/animate.min.css"><script type="application/ld+json">
    {
        "@context": "http://schema.org",
        "@type": "BlogPosting",
        "headline": "权书 苏洵 〔宋代〕",
        "inLanguage": "en",
        "mainEntityOfPage": {
            "@type": "WebPage",
            "@id": "https:\/\/janu-yieg.github.io\/suxunquanshu\/"
        },"image": ["https:\/\/janu-yieg.github.io\/images\/Apple-Devices-Preview.png"],"genre": "posts","keywords": "国学, 心术, 权书, 苏洵","wordcount":  7908 ,
        "url": "https:\/\/janu-yieg.github.io\/suxunquanshu\/","datePublished": "2021-05-19T13:01:12+08:00","dateModified": "2021-05-19T13:01:12+08:00","license": "borer","publisher": {
            "@type": "Organization",
            "name": "borer","logo": "https:\/\/janu-yieg.github.io\/borer.png"},"author": {
                "@type": "Person",
                "name": "borer"
            },"description": "心术 苏洵 〔宋代〕"
    }
    </script></head>
    <body header-desktop="fixed" header-mobile="auto"><script type="text/javascript">(window.localStorage && localStorage.getItem('theme') ? localStorage.getItem('theme') === 'dark' : ('auto' === 'auto' ? window.matchMedia('(prefers-color-scheme: dark)').matches : 'auto' === 'dark')) && document.body.setAttribute('theme', 'dark');</script>

        <div id="mask"></div><div class="wrapper"><header class="desktop" id="header-desktop">
    <div class="header-wrapper">
        <div class="header-title">
            <a href="/" title="Borer&#39;s Blog"><img
        class="lazyload logo"
        src="/svg/loading.min.svg"
        data-src="/borer.png"
        data-srcset="/borer.png, /borer.png 1.5x, /borer.png 2x"
        data-sizes="auto"
        alt="/borer.png"
        title="/borer.png" /><span id="id-1" class="typeit"></span><span class="header-title-post">  philosophy</span></a>
        </div>
        <div class="menu">
            <div class="menu-inner"><a class="menu-item" href="/posts/" title="All articles"><i class='fas fa-blog'></i> Posts </a><a class="menu-item" href="/tags/" title="All tags"><i class='fas fa-tag'></i> Tags </a><a class="menu-item" href="/categories/" title="All categories"><i class='fas fa-archive'></i> Categories </a><a class="menu-item" href="/links/" title="Links"><i class='fas fa-paperclip'></i> Links </a><a class="menu-item" href="/about/" title="about me"><i class='far fa-address-card'></i> About </a><a class="menu-item" href="https://github.com/JanU-YieG" title="GitHub" rel="noopener noreffer" target="_blank"><i class='fab fa-github fa-fw'></i>  </a><span class="menu-item delimiter"></span><span class="menu-item search" id="search-desktop">
                        <input type="text" placeholder="linux" id="search-input-desktop">
                        <a href="javascript:void(0);" class="search-button search-toggle" id="search-toggle-desktop" title="Search">
                            <i class="fas fa-search fa-fw"></i>
                        </a>
                        <a href="javascript:void(0);" class="search-button search-clear" id="search-clear-desktop" title="Clear">
                            <i class="fas fa-times-circle fa-fw"></i>
                        </a>
                        <span class="search-button search-loading" id="search-loading-desktop">
                            <i class="fas fa-spinner fa-fw fa-spin"></i>
                        </span>
                    </span><a href="javascript:void(0);" class="menu-item theme-switch" title="Switch Theme">
                    <i class="fas fa-adjust fa-fw"></i>
                </a>
            </div>
        </div>
    </div>
</header><header class="mobile" id="header-mobile">
    <div class="header-container">
        <div class="header-wrapper">
            <div class="header-title">
                <a href="/" title="Borer&#39;s Blog"><img
        class="lazyload logo"
        src="/svg/loading.min.svg"
        data-src="/borer.png"
        data-srcset="/borer.png, /borer.png 1.5x, /borer.png 2x"
        data-sizes="auto"
        alt="/borer.png"
        title="/borer.png" /><span id="id-2" class="typeit"></span><span class="header-title-post">  philosophy</span></a>
            </div>
            <div class="menu-toggle" id="menu-toggle-mobile">
                <span></span><span></span><span></span>
            </div>
        </div>
        <div class="menu" id="menu-mobile"><div class="search-wrapper">
                    <div class="search mobile" id="search-mobile">
                        <input type="text" placeholder="linux" id="search-input-mobile">
                        <a href="javascript:void(0);" class="search-button search-toggle" id="search-toggle-mobile" title="Search">
                            <i class="fas fa-search fa-fw"></i>
                        </a>
                        <a href="javascript:void(0);" class="search-button search-clear" id="search-clear-mobile" title="Clear">
                            <i class="fas fa-times-circle fa-fw"></i>
                        </a>
                        <span class="search-button search-loading" id="search-loading-mobile">
                            <i class="fas fa-spinner fa-fw fa-spin"></i>
                        </span>
                    </div>
                    <a href="javascript:void(0);" class="search-cancel" id="search-cancel-mobile">
                        Cancel
                    </a>
                </div><a class="menu-item" href="/posts/" title="All articles"><i class='fas fa-blog'></i>Posts</a><a class="menu-item" href="/tags/" title="All tags"><i class='fas fa-tag'></i>Tags</a><a class="menu-item" href="/categories/" title="All categories"><i class='fas fa-archive'></i>Categories</a><a class="menu-item" href="/links/" title="Links"><i class='fas fa-paperclip'></i>Links</a><a class="menu-item" href="/about/" title="about me"><i class='far fa-address-card'></i>About</a><a class="menu-item" href="https://github.com/JanU-YieG" title="GitHub" rel="noopener noreffer" target="_blank"><i class='fab fa-github fa-fw'></i></a><a href="javascript:void(0);" class="menu-item theme-switch" title="Switch Theme">
                <i class="fas fa-adjust fa-fw"></i>
            </a></div>
    </div>
</header>
<div class="search-dropdown desktop">
    <div id="search-dropdown-desktop"></div>
</div>
<div class="search-dropdown mobile">
    <div id="search-dropdown-mobile"></div>
</div>
<main class="main">
                <div class="container"><div class="toc" id="toc-auto">
            <h2 class="toc-title">Contents</h2>
            <div class="toc-content" id="toc-content-auto"></div>
        </div><article class="page single"><h1 class="single-title animated flipInX">权书 苏洵 〔宋代〕</h1><div class="post-meta">
            <div class="post-meta-line"><span class="post-author"><a href="https://github.com/JanU-YieG" title="Author" target="_blank" rel="noopener noreffer author" class="author"><i class="fas fa-user-circle fa-fw"></i>borer</a></span>&nbsp;<span class="post-category">included in <a href="/categories/%E5%9B%BD%E5%AD%A6/"><i class="far fa-folder fa-fw"></i>国学</a></span></div>
            <div class="post-meta-line"><i class="far fa-calendar-alt fa-fw"></i>&nbsp;<time datetime="2021-05-19">2021-05-19</time>&nbsp;<i class="fas fa-pencil-alt fa-fw"></i>&nbsp;7908 words&nbsp;
                <i class="far fa-clock fa-fw"></i>&nbsp;16 minutes&nbsp;</div>
        </div><div class="details toc" id="toc-static"  kept="">
                <div class="details-summary toc-title">
                    <span>Contents</span>
                    <span><i class="details-icon fas fa-angle-right"></i></span>
                </div>
                <div class="details-content toc-content" id="toc-content-static"><nav id="TableOfContents">
  <ul>
    <li><a href="#序">序</a></li>
    <li><a href="#心术">心术</a></li>
    <li><a href="#法制">法制</a></li>
    <li><a href="#强弱">强弱</a></li>
    <li><a href="#攻守">攻守</a></li>
    <li><a href="#用间">用间</a></li>
    <li><a href="#孙武">孙武</a></li>
    <li><a href="#子贡">子贡</a></li>
    <li><a href="#六国">六国</a></li>
    <li><a href="#项籍">项籍</a></li>
    <li><a href="#高祖">高祖</a>
      <ul>
        <li>
          <ul>
            <li>
              <ul>
                <li>
                  <ul>
                    <li><a href="#该书引自中国哲学电子书计划httpsctextorgwikiplifgbchapter178186remapgb">该书引自<a href="https://ctext.org/wiki.pl?if=gb&amp;chapter=178186&amp;remap=gb#">中国哲学电子书计划</a></a></li>
                  </ul>
                </li>
              </ul>
            </li>
          </ul>
        </li>
      </ul>
    </li>
  </ul>
</nav></div>
            </div><div class="content" id="content"><h2 id="序">序</h2>
<p>人有言曰：「儒者不言兵。」仁义之兵，无术而自胜。使仁义之兵无术而自胜也，则武王合用乎太公？而牧野之战，「四伐攻、五伐、六伐、七伐乃止齐焉。」又何用也？《权书》，兵书也，而所以用仁济义之术也。吾疾夫世之人不究本末，而妄以我为孙武之徒也。夫孙氏之言兵为常言也，而我以此书为不得已而言之之书也。故仁义不得已，而后吾《权书》用焉。然则《权书》，为仁义之穷而作也。</p>
<h2 id="心术">心术</h2>
<p>为将之道，当先治心。泰山崩于前而色不变，麋鹿兴于左而目不瞬；然后可以制利害，可以待敌。凡兵上义，不义，虽利勿动。非一动之为害，而他日将有所不可措手足也。夫惟义可以怒士；士以义怒，可与百战。</p>
<p>凡战之道，未战养其财，将战养其力，既战养其气，既胜养其心。谨烽燧，严斥堠，使耕者无所顾忌，所以养其财；丰犒而优游之，所以养其力；小胜益急，小挫益厉，所以养其气；用人不尽其所欲为，所以养其心。故士常蓄其怒、怀其欲而不尽。怒不尽则有馀勇，欲不尽则有馀贪，故虽并天下而士不厌兵。此黄帝之所以七十战而兵不殆也。不养其心，一战而胜，不可用矣。</p>
<p>凡将欲智而严，凡士欲愚。智则不可测，严则不可犯，故士皆委己而听命，夫安得不愚！夫惟士愚，而后可与之皆死。</p>
<p>凡兵之动，知敌之主，知敌之将，而后可以动于险。邓艾缒兵于穴中，非刘禅之庸，则百万之师可以坐缚。彼固有所侮而动也。故古之贤将，能以兵尝敌，而又以敌自尝，故去就可以决。</p>
<p>凡主将之道，知理而后可以举兵，知势而后可以加兵，知节而后可以用兵。知理则不屈，知势则不沮，知节则不穷。见小利不动，见小患不避。小利小患不足以辱吾技也，夫然后可以支大利大患。夫惟养技而自爱者，无敌于天下。故一忍可以支百勇，一静可以制百动。</p>
<p>兵有长短，敌我一也。敢问吾之所长，吾出而用之，彼将不与吾校；吾之所短，吾蔽而置之，彼将强与吾角，奈何！曰：吾之所短，吾抗而暴之，使之疑而却；吾之所长，吾阴而养之，使之狎而堕其中。此用长短之术也。</p>
<p>善用兵者，使之无所顾，有所恃。无所顾，则知死之不足惜；有所恃，则知不至于必败。尺棰当猛虎，奋呼而操击；徒手遇蜥蝪，变色而却步，人之情也。知此者，可以将矣。袒裼而按剑，则乌获不敢逼；冠胄衣甲，据兵而寝，则童子弯弓杀之矣。故善用兵者以形固，夫能以形固，则力有馀矣。</p>
<h2 id="法制">法制</h2>
<p>将战必审知其将之贤愚：与贤将战，则持之；与愚将战，则乘之。持之，则容有所伺而为之谋；乘之，则一举而夺其气。虽然，非愚将勿乘。乘之不动，其祸在我。分兵而迭进，所以持之也；并力而一战，所以乘之也。</p>
<p>古之善军者，以刑使人，以赏使人，以怒使人。而其中必有以义附者焉。不以战，不以掠，而以备急难，故越有君子六千人。韩之战，秦之斗士倍于晋，而出穆公于淖者，赦食马者也。</p>
<p>兵或寡而易危，或众而易叛，莫难于用众，莫危于用寡。治众者法欲繁，繁则士难以动；治寡者法欲简，简则士易以察。不然，则士不任战矣。惟众而繁，虽劳不害为强。</p>
<p>以众入险阻，必分军而疏行。夫险阻必有伏，伏必有约。军分则伏不知所击，而其约携矣。险阻惧蹙，疏行以纾士气。</p>
<p>兵莫危于攻，莫难于守，客主之势然也。故地有二不可守：兵少不足以实城，城小不足以容兵。夫惟贤将能以寡为众，以小为大。当敌之冲，人莫不守，我以疑兵，彼愕不进；虽告之曰此无人，彼不信也。度彼所袭，潜兵以备，彼不我测，谓我有馀，夫何患兵少？偃旗仆鼓，寂若无气，严戢兵士，敢哗者斩，时令老弱登埤示怯，乘懈突击，其众可走矣，何患城小？</p>
<p>背城而战，阵欲方，欲踞，欲密，欲缓。夫方而踞，密而缓，则士心固，固而不慑。背城而战，欲其不慑。面城而战，阵欲直，欲锐，欲疏，欲速。夫直而锐，疏而速，则士心危，危则致死。面城而战，欲其致死。</p>
<p>夫能静而自观者，可以用人矣。吾何为而怒，何为则喜；吾何为则勇，吾何为则怯？夫人岂异于我？天下之人，孰不能自观其一身？是以知此理者，涂之人皆可以将。</p>
<p>平居与人言，一语不循故，犹在愕而忌。敌以形形我，恬而不怪，亦已固矣。是故，智者视敌有无故之形，必谨察之，勿动。疑形二：可疑于心，则疑而为之谋，心固得其实也；可疑于目，勿疑，彼敌疑我也。是故，心疑以谋应，目疑以静应。彼诚欲有所为邪，不使吾得之目矣。</p>
<h2 id="强弱">强弱</h2>
<p>知有所甚爱，知有所不足爱，可以用兵矣。故夫善将者，以其所不足爱者，养其所甚爱者。</p>
<p>士之不能皆锐，马之不能皆良，器械之不能皆利，固也。处之而已矣。兵之有上、中、下也，是兵之有三权也。孙膑有言曰：「以君下驷与彼上驷，取君上驷与彼中驷，取君中驷与彼下驷。」此兵说也，非马说也。下之不足以与其上也，吾既知之矣，吾既弃之矣。中之不足以与吾上，下之不足以与吾中，吾既不能再胜矣乎？得之多于弃也，吾斯从之矣。彼其上之不得其中、下之援也，乃能独完耶？故曰：「兵之有上、中、下也，是兵之有三权也。」三权也者，以一致三者也。</p>
<p>管仲曰：「攻坚则瑕者坚，攻瑕则坚者瑕。」鸣呼！不从其瑕而攻之，天下皆强敌也。汉高帝之忧项籍耳，虽然，亲以其兵而与之角者，盖无几也。随何取九江，韩信取魏、取代、取赵、取齐，然后高帝起而取项籍。夫不汲汲于其忧之所在，而仿徨乎其不足恤之地，彼盖所以孤项氏也。秦之忧在六国，蜀最僻、最小，最先取；楚最强，最后取，非其忧在蜀也。诸葛孔明一出其兵，乃与魏氏角，其亡宜也。取天下，取一国，取一阵，皆如是也。</p>
<p>范蠡曰：「凡阵之道，设右以为牝，益左以为牡。」春秋时，楚伐随，季梁曰：「楚人上左，君必左，无与王遇，且攻其右，右无良焉，必败。偏败，众乃携。」盖一阵之间，必有牝牡左右，要当以吾强攻其弱耳。唐太宗曰：「吾自兴兵，习观行阵形势，每战视敌强其左，吾亦强吾左；弱其右，吾亦弱吾右。使弱常遇强，强常遇弱。敌犯吾弱，追奔不过数十百步。吾击敌弱，常突出自背反攻之，以是必胜。」后之庸将，既不能处其强弱以败，而又曰：「吾兵有老弱杂其间，非举军精锐，以故不能胜。」不知老弱之兵，兵家固亦不可无。无之，是无以耗敌之强兵，而全吾之锐锋，败可俟矣。</p>
<p>故智者轻弃吾弱，而使敌轻用其强，忘其小丧，而志于大得，夫固要其终而已矣。</p>
<h2 id="攻守">攻守</h2>
<p>古之善攻者，不尽兵以攻坚城；善守者，不尽兵以守敌冲。夫尽兵以攻坚城，则钝兵费粮而缓于成功；尽兵以守敌冲，则兵不分，而彼间行，袭我无备。故攻敌所不守，守敌所不攻。</p>
<p>攻者有三道焉，守者有三道焉。三道：一曰正，二曰奇，三曰伏。坦坦之路，车毂击，人肩摩，出亦此，入亦此。我所必攻，彼所必守者，曰正道。大兵攻其南，锐兵出其北；大兵攻其东，锐兵出其西者，曰奇道。大山峻谷，中盘绝径，潜师其间，不鸣金，不挝鼓，突出乎平川，以冲敌人心腹者，曰伏道。故兵出于正道，胜败未可知也；出于奇道，十出而五胜矣；出于伏道，十出而十胜矣。何则？正道之城，坚城也；正道之兵，精兵也。奇道之城，不必坚也；奇道之兵，不必精也。伏道，则无城也，无兵也。攻正道而不知奇道与伏道焉者，其将木偶人是也。守正道而不知奇道与伏道焉者，其将亦木偶人是也。</p>
<p>今夫盗之于人：抉门斩关而入者有焉，他户之不扃键而入者有焉，乘坏垣、坎墙趾而入者有焉。抉门斩关，而主人不知察，几希矣；他户之不扃键，主人不知察，太半矣；乘坏垣，坎墙趾而主人不知察，皆是矣。为主人者，宜无曰门之固，而他户墙隙之不恤焉。夫正道之兵，抉门之盗也；奇道之兵，他户之盗也；伏道之兵，乘垣之盗也。</p>
<p>所谓正道者，若秦之函谷，吴之长江，蜀之剑阁是也。昔者六国尝攻函谷矣，而秦将败之；曹操尝攻长江矣，而周瑜走之；钟会尝攻剑阁矣，而姜维拒之。何则？其为之守备者素也。刘濞反，攻大梁，田禄伯请以五万人别循江淮，收淮南、长沙，以与濞会武关。岑彭攻公孙述，自江州溯都江，破侯丹兵，径拔武阳，绕出延岑军后，疾以精骑赴广都，距成都不数十里。李诉攻蔡，蔡悉精卒以抗李光颜而不备诉，诉自文成破张柴，疾驰二百里，夜半到蔡，黎明擒元济。此用奇道也。汉武攻南越，唐蒙请发夜郎兵，浮船牂牁江，道番禺城下，以出越人不意。邓艾攻蜀，自阴平由景谷攀木缘磴，鱼贯而进，至江油而降马邈，至绵竹而斩诸葛瞻，遂降刘禅。田令孜守潼关，关之左有谷曰禁，而不之备，林言、尚让入之，夹攻关而关兵溃。此用伏道也。</p>
<p>吾观古之善用兵者，一阵之间，尚犹有正兵、奇兵、伏兵三者以取胜，况守一国、攻一国，而社稷之安危系焉者，其可以不知此三道而欲使之将耶</p>
<h2 id="用间">用间</h2>
<p>孙武既言五间，则又有曰：「商之兴也，伊摰在夏；周之兴也，吕牙在商。故明君贤将能以上智为间者，必成大功。此兵之要，三军所恃而动也。」按《书》：「伊尹适夏，丑夏归亳。」《史》：「太公尝事纣，去之归周。」所谓在夏在商诚矣，然以为间，何也？汤、文王固使人间夏、商邪？伊、吕固与人为间邪？桀、纣固待间而后可伐邪？是虽甚庸，亦知不然矣。然则吾意天下存亡寄于一人。伊尹之在夏也，汤必曰：「桀虽暴，一旦用伊尹，则民心复安，吾何病焉。」及其归亳也，汤必曰：「桀得伊尹不能用，必亡矣，吾不可以安视民病。」遂与天下共亡之。吕牙之在商也，文王必曰：「纣虽虐，一旦用吕牙，则天禄必复，吾何忧焉。」及其归周也，文王必曰：「纣得吕牙不能用，必亡矣，吾不可以久遏天命。」遂命武王与天下共亡之。然则夏、商之存亡，待伊、吕用否而决。</p>
<p>今夫问将之贤者，必曰能逆知敌国之胜败。问其所以知之之道，必曰不爱千金，故能使人为之出万死以间敌国，或曰能因敌国之使而探其阴计。鸣呼！其亦劳矣。伊、吕一归，而夏、商之国为决亡。使汤、武无用间之名，与用间之劳，而得用间之实，此非上智，其谁能之？</p>
<p>夫兵虽诡道，而本于正者，终亦必胜。今五间之用，其归于诈，成则为利，败则为祸。且与人为诈，人亦将且诈我。故能以间胜者，亦或以间败。吾间不忠，反为敌用，一败也；不得敌之实，而得敌之所伪示者以为信，二败也；受吾财而不能得敌之阴计，惧而以伪告我，三败也。夫用心于正，一振而群纲举；用心于诈，百补而千穴败。智于此，不足恃也。</p>
<p>故五间者，非明君贤将之所上。明君贤将之所上者，上智之间也。是以淮阴、曲逆，义不事楚，而高祖擒籍之计定；左车、周叔不用于赵、魏，而淮阴进兵之谋决。鸣呼，是亦间也。</p>
<h2 id="孙武">孙武</h2>
<p>求之而不穷者，天下奇才也。天下之士，与之言兵，而曰我不能者几人？求之于言而不穷者几人？言不穷矣，求之于用而不穷者几人？呜呼！至于用而不穷者，吾未之见也。</p>
<p>《孙武》十三篇，兵家举以为师。然以吾评之，其言兵之雄乎！今其书论奇权密机，出入神鬼，自古以兵著书者罕所及。以是而揣其为人，必谓有应敌无穷之才。不知武用兵乃不能必克，与书所言远甚！吴王阖庐之入郢也，武为将军。及秦、楚交败其兵，越王入践其国，外祸内患，一旦迭发，吴王奔走，自救不暇。武殊无一谋以弭斯乱。</p>
<p>若按武之书以责武之失，凡有三焉。《九地》曰：「威加于敌，则交不得合。」而武使秦得听包胥之言，出兵救楚，无忌吴之心，斯不威之甚！其失一也。《作战》曰：「久暴师则钝兵挫锐，屈力殚货，则诸侯乘其弊而起。」且武以九年冬伐楚，至十年秋始还，可谓久暴矣。越人能无乘间入国乎！其失二也。又曰：「杀敌者，怒也。」今武纵子胥伯嚭鞭平王尸，复一夫之私忿，以激怒敌，此司马戎、子西、子期所以必死仇吴也。勾践不颓旧冢而吴服，田单谲燕掘墓而齐奋，知谋与武远矣！武不达此，其失三也。然始吴能以入郢，及因胥、嚭、唐、蔡之怒，及乘楚瓦之不仁，武之功盖亦鲜耳！夫以武自为书，尚不能自用，以取败北，况区区祖其故智馀论者而能将乎？</p>
<p>且吴起与武，一体之人也，皆著书言兵，世称之曰孙、吴。然而吴起之言兵也，轻法制，草略无所统纪，不若武之书词约而意尽，天下之兵说皆归其中。然吴起始用于鲁，破齐；及入魏，又能制秦兵；入楚，楚复霸。而武之所为反如是，书之不足信也固矣。</p>
<p>今夫外御一隶，内治一妾，是贱丈夫亦能，夫岂必有人而教之？及夫御三军之众，阖营而自固，或且有乱，然则是三军之众惑之也。故善将者，视三军之众与视一隶一妾无加焉，故其心常若有馀。夫以一人之心，当三军之众，而其中恢恢然而犹有馀地，此韩信之所以多多而益善也。故夫用兵，岂有异术哉？能勿视其众而已矣。</p>
<h2 id="子贡">子贡</h2>
<p>君子之道，智信难。信者，所以正其智也，而智常至于不正。智者，所以通其信也，而信常至于不通。是故，君子慎之也。世之儒者曰：「徒智可以成也。」人见乎徒智之可以成也，则举而弃乎信。吾则曰：「徒智可以成也，而不可以继也。」</p>
<p>子贡之以乱齐、灭吴、存鲁也，吾悲之。彼子贡者，游说之士，苟以邀一时之功，而不以可继为事，故不见其祸。使夫王公大人而计出于此，则吾未见其不旋踵而败也。吾闻之：王者之兵，计万世而动；霸者之兵，计子孙而举；强国之兵，计终身而发：求可继也。子贡之兵，是明日不可用也。</p>
<p>故子贡之出也，吾以为鲁可存也，而齐可无乱，吴可无灭。何也？田常之将篡也，惮高、国、鲍、晏，故使移兵伐鲁。为赐计者，莫若抵高、国、鲍、晏吊之，彼必愕而问焉，则对曰：「田常遣子之兵伐鲁，吾窃哀子之将亡也。」彼必诘其故，则对曰：「齐之有田氏，犹人之养虎也。子之于齐，犹肘股之于身也。田氏之欲肉齐久矣，然未敢逞志者，惧肘股之捍也。今子出伐鲁，肘股去矣，田氏孰惧哉？吾见身将磔裂，而肘股随之，所以吊也。」彼必惧而咨计于我，因教之曰：「子悉甲趋鲁，压境而止。吾请为子潜约鲁侯，以待田氏之变，帅其兵从子入讨之。」彼惧田氏之祸，其势不得不听；归以约鲁侯，鲁侯惧齐伐，其势亦不得不听。因使练兵搜乘以俟齐衅，诛乱臣而定新主，齐必德鲁，数世之利也。吾观仲尼以为齐人不与田常者半，故请哀公讨之。今诚以鲁之众，从高、国、鲍、晏之师，加齐之半，可以轘田常于都市，其势甚便，其成功甚大。惜乎！赐之不出于此也。</p>
<p>齐哀王举兵诛吕氏，吕氏以灌婴为将拒之。至荥阳，婴使谕齐及诸侯连和以待吕氏变，共诛之。今田氏之势，何以异此？有鲁以为齐，有高、国、鲍、晏以为灌婴。惜乎！赐之不出于此也！</p>
<h2 id="六国">六国</h2>
<p>六国破灭，非兵不利，战不善，弊在赂秦。赂秦而力亏，破灭之道也。</p>
<p>或曰：「六国互丧，率赂秦耶？」曰：「不赂者以赂者丧。盖失强援，不能独完，故曰弊在赂秦也。」秦以攻取之外，小则获邑，大则得城。较秦之所得，与战胜而得者，其实百倍。诸侯之所亡，与战败而亡者，其实亦百倍。则秦之所大欲，诸侯之所大患，固不在战矣。思厥先祖父，暴霜露、斩荆棘，以有尺寸之地。子孙视之不甚惜，举以予人，如弃草芥，今日割五城，明日割十城，然后得一夕安寝。起视四境，而秦兵又至矣。然则诸侯之地有限，暴秦之欲无厌；奉之弥繁，侵之愈急，故不战而强弱胜负已判矣。至于颠覆，理固宜然。古人云：「以地事秦，犹抱薪救火，薪不尽，火不灭。」此言得之。</p>
<p>齐人未尝赂秦，终继五国迁灭，何哉？与嬴而不助五国也。五国既丧，齐亦不免矣。燕、赵之君，始有远略，能守其土，义不赂秦。是故，燕虽小国而后亡，斯用兵之效也。至丹以荆卿为计，始速祸焉。赵尝五战于秦，二败而三胜。后秦击赵者再，李牧连却之。洎牧以谗诛，邯郸为郡。惜其用武而不终也。且燕、赵处秦革灭殆尽之际，可谓智力孤危，战败而亡，诚不得已。向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。</p>
<p>呜呼！以赂秦之地封天下之谋臣，以事秦之心礼天下之奇才，并力西向，则吾恐秦人食之不得下咽也。悲夫！有如此之势，而为秦人积威之所劫，日削月割，以趋于亡。为国者无使为积威之所劫哉！</p>
<p>夫六国与秦皆诸侯，其势弱于秦，而犹有可以不赂而胜之之势。苟以天下之大，下而从六国破亡之故事，是又在六国下矣。</p>
<h2 id="项籍">项籍</h2>
<p>吾尝论项籍有取天下之才，而无取天下之虑；曹操有取天下之虑，而无取天下之量；玄德有取天下之量，而无取天下之才。故三人者，终其身无成焉。且夫不有所弃，不可以得天下之势；不有所忍，不可以尽天下之利。是故，地有所不取，城有所不攻，胜有所不就，败有所不避。其来不喜，其去不怒，肆天下之所为而徐制其后，乃克有济。</p>
<p>呜呼！项籍有百战百胜之才，而死于垓下，无惑也。吾观其战于钜鹿也，见其虑之不长、量之不大，未尝不怪其死于垓下之晚也。方籍之渡河，沛公始整兵向关，籍于此时若急引军趋秦，及其锋而用之，可以据咸阳，制天下。不知出此，而区区与秦将争一旦之命，既全钜鹿，而犹徘徊河南、新安间，至函谷，则沛公入咸阳数月矣。夫秦人既已安沛公而仇籍，则其势不得强而臣。故籍虽迁沛公汉中，而卒都彭城，使沛公得还定三秦，则天下之势在汉不在楚。楚虽百战百胜，尚何益哉！故曰：兆垓下之死者，钜鹿之战也。</p>
<p>或曰：「籍必能入秦乎？」曰：「项梁死，章邯谓楚不足虑，故移兵伐赵，有轻楚心，而良将劲兵尽于钜鹿。籍诚能以必死之士，击其轻敌寡弱之师，入之易耳。且亡秦之守关，与沛公之守，善否可知也。沛公之攻关，与籍之攻，善否又可知也。以秦之守而沛公攻入之，沛公之守而籍攻入之，然则亡秦之守，籍不能入哉？」</p>
<p>或曰：「秦可入矣，如救赵何？」曰：「虎方捕鹿，罴据其穴，搏其子，虎安得不置鹿而返？返则碎于罴明矣。军志所谓「攻其必救也。」使籍入关，王离、涉间必释赵自救。籍据关逆击其前，赵与诸侯救者十馀壁蹑其后，覆之必矣。是籍一举解赵之围，而收功于秦也。战国时，魏伐赵，齐救之。田忌引兵疾走大梁，因存赵而破魏。彼宋义号知兵，殊不达此，屯安阳不进，而曰「待秦敝。」吾恐秦未敝，而沛公先据关矣。籍与义俱失焉。</p>
<p>是故，古之取天下者，常先图所守。诸葛孔明弃荆州而就西蜀，吾知其无能为也。且彼未尝见大险也，彼以为剑门者可以不亡也。吾尝观蜀之险，其守不可出，其出不可继，兢兢而自完，犹且不给，而何足以制中原哉！若夫秦、汉之故都，沃土千里，洪河大山，真可以控天下，又乌事夫不可以措足如剑门者而后曰险哉！</p>
<p>今夫富人必居四通五达之都，使其财布出于天下，然后可以收天下之利。有小丈夫者，得一金，椟而藏诸家，拒户而守之。呜呼！是求不失也，非求富也。大盗至，劫而取之，又焉知其果不失也？</p>
<h2 id="高祖">高祖</h2>
<p>汉高祖挟数用术，以制一时之利害，不如陈平；揣摩天下之势，举指摇目以劫制项羽，不如张良。微此二人，则天下不归汉，而高帝乃木强之人而止耳。然天下已定，后世子孙之计，陈平、张良智之所不及，则高帝常先为之规画处置，以中后世之所为，晓然如目见其事而为之者。盖高帝之智，明于大而暗于小，至于此而后见也。</p>
<p>帝尝语吕后曰：「周勃厚重少文，然安刘氏必勃也。可令为太尉。」方是时，刘氏既安矣，勃又将谁安耶？故吾之意曰：「高帝之以太尉属勃也，知有吕氏之祸也。」</p>
<p>虽然，其不去吕后，何也？势不可也。昔者武王没，成王幼，而三监叛。帝意百岁后，将相大臣及诸侯王有武庚、禄父者，而无有以制之也。独计以为家有主母，而豪奴悍婢不敢与弱子抗。吕后佐帝定天下，为大臣素所畏服，独此可以镇压其邪心，以待嗣子之壮。故不去吕后者，为惠帝计也。</p>
<p>吕后既不可去，故削其党以损其权，使虽有变而天下不摇。是故，以樊哙之功，一旦遂欲斩之而无疑。呜呼！彼岂独于哙不仁耶！且哙与帝偕起，拔城陷阵，功不为少矣。方亚父嗾项庄时，微哙诮让羽，则汉之为汉，未可知也。一旦人有恶哙欲灭戚氏者，时哙出伐燕，立命平、勃即斩之。夫哙之罪未形也，恶之者诚伪未必也。且高帝之不以一女子斩天下之功臣，亦明矣。彼其娶于吕氏，吕氏之族若产、禄辈皆庸才不足恤，独哙豪健，诸将所不能制，后世之患，无大于此矣。夫高帝之视吕后也，犹医者之视堇也，使其毒可以治病，而无至于杀人而已矣。樊哙死，则吕氏之毒将不至于杀人，高帝以为是足以死而无忧矣。彼平、勃者，遗其忧者也。哙之死于惠之六年也，天也。使其尚在，则吕禄不可绐，太尉不得入北军矣。</p>
<p>或谓哙于帝最亲，使之尚在，未必与产、禄叛。夫韩信、黥布、卢绾皆南面称孤，而绾又最为亲幸，然及高祖之未崩也，皆相继以逆诛。谁谓百岁之后，椎埋屠狗之人，见其亲戚乘势为帝王而不欣然从之邪？吾故曰：「彼平、勃者，遗其忧者也。」</p>
<h6 id="该书引自中国哲学电子书计划httpsctextorgwikiplifgbchapter178186remapgb">该书引自<a href="https://ctext.org/wiki.pl?if=gb&amp;chapter=178186&amp;remap=gb#" target="_blank" rel="noopener noreffer">中国哲学电子书计划</a></h6>
</div><div class="post-footer" id="post-footer">
    <div class="post-info">
        <div class="post-info-line">
            <div class="post-info-mod">
                <span>Updated on 2021-05-19</span>
            </div>
            <div class="post-info-license"></div>
        </div>
        <div class="post-info-line">
            <div class="post-info-md"></div>
            <div class="post-info-share">
                <span><a href="javascript:void(0);" title="Share on Hacker News" data-sharer="hackernews" data-url="https://janu-yieg.github.io/suxunquanshu/" data-title="权书 苏洵 〔宋代〕"><i class="fab fa-hacker-news fa-fw"></i></a><a href="javascript:void(0);" title="Share on Reddit" data-sharer="reddit" data-url="https://janu-yieg.github.io/suxunquanshu/"><i class="fab fa-reddit fa-fw"></i></a><a href="javascript:void(0);" title="Share on 微博" data-sharer="weibo" data-url="https://janu-yieg.github.io/suxunquanshu/" data-title="权书 苏洵 〔宋代〕"><i class="fab fa-weibo fa-fw"></i></a></span>
            </div>
        </div>
    </div>

    <div class="post-info-more">
        <section class="post-tags"><i class="fas fa-tags fa-fw"></i>&nbsp;<a href="/tags/%E5%9B%BD%E5%AD%A6/">国学</a>,&nbsp;<a href="/tags/%E5%BF%83%E6%9C%AF/">心术</a>,&nbsp;<a href="/tags/%E6%9D%83%E4%B9%A6/">权书</a>,&nbsp;<a href="/tags/%E8%8B%8F%E6%B4%B5/">苏洵</a></section>
        <section>
            <span><a href="javascript:void(0);" onclick="window.history.back();">Back</a></span>&nbsp;|&nbsp;<span><a href="/">Home</a></span>
        </section>
    </div>

    <div class="post-nav"><a href="/chanzhongshuochan/" class="prev" rel="prev" title="缠中说禅----2008/06/03-2008/10/10"><i class="fas fa-angle-left fa-fw"></i>缠中说禅----2008/06/03-2008/10/10</a>
            <a href="/huangshigongsanlue/" class="next" rel="next" title="黄石公三略">黄石公三略<i class="fas fa-angle-right fa-fw"></i></a></div>
</div>
<div id="comments"><div id="gitalk" class="comment"></div><noscript>
                Please enable JavaScript to view the comments powered by <a href="https://github.com/gitalk/gitalk"></a>Gitalk</a>.
            </noscript></div></article></div>
            </main><footer class="footer">
        <div class="footer-container"><div class="footer-line">less is more!</div><div class="footer-line"><i class="far fa-copyright fa-fw"></i><span itemprop="copyrightYear">2021</span><span class="author" itemprop="copyrightHolder">&nbsp;<a href="https://github.com/JanU-YieG" target="_blank">borer</a></span>&nbsp;|&nbsp;<span class="license"><a rel="license external nofollow noopener noreffer" href="https://creativecommons.org/licenses/by-nc/4.0/" target="_blank">CC BY-NC 4.0</a></span></div>
        </div>
    </footer></div>

        <div id="fixed-buttons"><a href="#" id="back-to-top" class="fixed-button" title="Back to Top">
                <i class="fas fa-arrow-up fa-fw"></i>
            </a><a href="#" id="view-comments" class="fixed-button" title="View Comments">
                <i class="fas fa-comment fa-fw"></i>
            </a>
        </div><link rel="stylesheet" href="https://cdn.jsdelivr.net/npm/gitalk@1.6.2/dist/gitalk.min.css"><link rel="stylesheet" href="https://cdn.jsdelivr.net/npm/lightgallery.js@1.2.0/dist/css/lightgallery.min.css"><script type="text/javascript" src="https://cdn.jsdelivr.net/npm/gitalk@1.6.2/dist/gitalk.min.js"></script><script type="text/javascript" src="https://cdn.jsdelivr.net/npm/smooth-scroll@16.1.3/dist/smooth-scroll.min.js"></script><script type="text/javascript" src="https://cdn.jsdelivr.net/npm/autocomplete.js@0.37.1/dist/autocomplete.min.js"></script><script type="text/javascript" src="https://cdn.jsdelivr.net/npm/lunr@2.3.8/lunr.min.js"></script><script type="text/javascript" src="https://cdn.jsdelivr.net/npm/lazysizes@5.2.2/lazysizes.min.js"></script><script type="text/javascript" src="https://cdn.jsdelivr.net/npm/twemoji@13.0.0/dist/twemoji.min.js"></script><script type="text/javascript" src="https://cdn.jsdelivr.net/npm/lightgallery.js@1.2.0/dist/js/lightgallery.min.js"></script><script type="text/javascript" src="https://cdn.jsdelivr.net/npm/lg-thumbnail.js@1.2.0/dist/lg-thumbnail.min.js"></script><script type="text/javascript" src="https://cdn.jsdelivr.net/npm/lg-zoom.js@1.2.0/dist/lg-zoom.min.js"></script><script type="text/javascript" src="https://cdn.jsdelivr.net/npm/clipboard@2.0.6/dist/clipboard.min.js"></script><script type="text/javascript" src="https://cdn.jsdelivr.net/npm/sharer.js@0.4.0/sharer.min.js"></script><script type="text/javascript" src="https://cdn.jsdelivr.net/npm/typeit@7.0.4/dist/typeit.min.js"></script><script type="text/javascript">window.config={"code":{"copyTitle":"Copy to clipboard","maxShownLines":10},"comment":{"gitalk":{"admin":["JanU-YieG"],"clientID":"67a1cd85e91de1cc2ab9","clientSecret":"232b4d1a3d1e7568e843b6d12f9841ae6cbb227f","id":"2021-05-19T13:01:12+08:00","owner":"JanU-YieG","proxy":"https://shielded-brushlands-08810.herokuapp.com/https://github.com/login/oauth/access_token","repo":"JanU-YieG.github.io","title":"权书 苏洵 〔宋代〕"}},"data":{"id-1":"Borer's","id-2":"Borer's"},"lightGallery":{"actualSize":false,"exThumbImage":"data-thumbnail","hideBarsDelay":2000,"selector":".lightgallery","speed":400,"thumbContHeight":80,"thumbWidth":80,"thumbnail":true},"search":{"highlightTag":"em","lunrIndexURL":"/index.json","maxResultLength":10,"noResultsFound":"No results found","snippetLength":30,"type":"lunr"},"twemoji":true,"typeit":{"cursorChar":"|","cursorSpeed":1000,"data":{"id-1":["id-1"],"id-2":["id-2"]},"duration":-1,"speed":100}};</script><script type="text/javascript" src="/js/theme.min.js"></script></body>
</html>
